---
title: "zomer in vuurland"
date: 2010-11-09 15:21:11
slug: "zomer-in-vuurland"
draft: false
original_id: 125
type: "poem"
---

'*ek kan nie na jou kyk
nie – nie vandag nie. met afgewende
oë gaan ek my elke
dagse gang*.' (Antjie Krog)

ik kan niet naar je kijken
- niet vandaag. met afgewende
blik ga ik mijn alle-
daagse gang

als op 23 januari 1833
darwin en fitzroy aan land gaan
is het zomer in vuurland maar

ik kan niet naar je kijken
- niet vandaag, niet morgen. onze
voeten staan in drassige bodem
met harde ondergrond en

om ons heen voelen we steen,
zien we steen. vandaag kan ik niet
naar je kijken.

indianen in al hun
naaktheid zijn stukken minder
kwetsbaar dan wij, alle
dagen bang
