---
title: "coplas"
date: 2010-11-07 08:40:21
slug: "coplas"
draft: false
original_id: 124
type: "poem"
---

de wind waait
de zee vaart
over de bodem
van het gekkenfestijn

**strange fruit**
sinaasappels, appelsienen,
wij zullen nooit meer dienen,
geen heer van rijm en melodie,
verbrandt het huis der poëzie

**ontaard**
diepgang is dun gezaaid,
dun gezaaid zijn ook de groente
in gods natte aarde waarin
wij geen wortel schieten

**copla van de oude en de nieuwe wereld**
de kano is de boot der indianen,
de mummie een egyptisch lijk,
als alle rijkdom is verdwenen,
zijn we allemaal even rijk

**in de buurt**
het geheugen heeft een goede smaak,
meer smaak dan onze buren
die leven iedere avond raak
en beleven geen avonturen

**la chiasseuse **
ook op jacht tussen de groenten?
bij de kaas op zoek naar vlees?
neem mijn hart en je krijgt mij
deze week als bonus mee

**kortom**
welke man biedt nog zijn vlees aan,
neem en tast toch toe,
verdrijf je honger nu het kan,
waar vind je nog zo’n man

laaf mij, ik ben zonder zonden
zoals de veldheer zijn gewonden
laat op het veld van eer,
vergeet ik ze, keer op keer

ik houd van de zomerdageraad,
de zomerdageraad houdt van mij,
zo vormen wij een gelukkig paar
met leeuwenhart en tijgerogen

met leeuwenhart en tijgerogen
lopen we hier onbewogen
zuchtend onder het juk der liefde
tot het mes mijn hart doorkliefde
 

op je hoed geen pluim
maar een strik dat vind ik,
dat vind ik zo mooi,
mijn trui ruikt naar jouw zee

ay, ik vind je zo lief,
mijn vlindertje. je ogen
rimpelen de zee blauw of groen,
jouw hart ruist in mijn oor.

zij danst en lacht 
en ik doe wat ik wil,
ik lach en dans 
en zij doet wat ze wil

versteen niet, wees zacht,
kom hier, vannacht,
laat die bergen maar
op ons neerkijken

vingerdik schillen we
de lagen van de geest,
tot we naakt liggen
in een regen van troost

ik greep de sterren aan
en ze hielden me in hun greep
ik lachte dansend naar de maan,
zij sloeg me met haar zweep

**vogeltje**
je bent een vrouw uit een stuk
van wat geeft het, wat geef je me anders 
dan spijt dat mijn handen klein zijn
en je niet dragen kunnen

ik liet mijn hart los en gaf het
aan jou maar jij vluchtte
voor de rijmdwang en keerde me
je andere wang toe

toch dansten we,
we dansten en zongen
en we besprongen
de wandelende steenberg

nee zonder zonden leven wij,
niet zonder ziel, niet zonder geest,
de duivel kan er niet meer bij
dat twee is twee is twee geweest

je naam is geschreven in water,
je lijf is vluchtig als het gas
dat dagelijks opstijgt uit het moeras
waarin ik mijn dagen slijt

ik zing een lied,
god weet voor wie,
maar voor jou
is het dus niet

de zon was van jou,
de maan, de sterren
en alles, alles
wat ver weg leek

je vrienden bleken lucht
en je grootste vriend de wind,
het is waar dat, zoals je zegt,
ze je altijd omringden

de geest in je hart
is zo groot,
dat er nauwelijks
nog iets bij past

de vrijheid geeft me vleugels,
van boosheid en verdriet,
als vrijheid zo moet wezen
is het mijn vrijheid niet

**copla van nederland**
liever dit leven met jou
dan een ander, doods
want leven in bittere kou
maakt oude liefde groots

**de dooie dood**
op het stof al uitgekeken
draaide hij zich maar weer om,
sinds het leven is geweken
vliegt geen dag, geen dag meer om

verdoemd jullie met je regels
ik zal de tegels lichten
en de dertien geboden
met de voeten treden

**kruisbestuiving**
ik bespot de bomen
dat ze eeuwig rechtop staan
en het nooit eens doen
met andere bomen

[
**zeg vlad 1&2**](/vladimir-majakovski/)
als moskou je geen rust biedt,
kom dan rustig naar het wad
ik weet het vlad, de zee 
is niet wat ze geweest is 

maar geen schrik,
het is beter dan een schot,
daar bloed, god betere het,
alleen je hart van

**geen brug**
zo makkelijk gaan we niet verloren
al zijn we gisteren geboren
we zijn op weg, allen naar vermogen
naar een brug met zeven bogen

geen gedweep met andere goden,
we slaan chronos op zijn muil
want dit is het einde,
het einde van het liedje

Een copla is een korte Spaanse dichtvorm. Over de precieze vorm zijn, voor zover ik weet, geen stevige afspraken maar meestal bestaan coplas uit vier regels. Ideaal voor dichtertjes zonder zitvlees en voor lezers met een korte adem. Ze kunnen nergens over gaan of over het leven. Met een copla kan je gram halen, bijvoorbeeld als je lief je laat vallen, jezelf beklagen of juist zeggen dat je lief de allerliefste is, al kan dat laatste natuurlijk ook [zo](/winter/).
