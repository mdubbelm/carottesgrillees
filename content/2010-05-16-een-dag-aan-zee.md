---
title: "een dag aan zee"
date: 2010-05-16 18:28:13
slug: "een-dag-aan-zee"
draft: false
original_id: 36
type: "poem"
---

‘*Een schilderij heeft een lijst nodig,
zoals geluk doodsangst.*’ (Herman de Coninck)

als het op het strand te koud wordt
duiken we in zee en kijken
met de vissen mee
naar de mensen die hun jas aan trekken
zij zijn bang en wij zijn om in te lijsten

we nemen de tram naar een volgend strand
het regent en de vissen liggen op het bord
jij zegt ik weet niet wat het wordt
en ik kijk je vragend aan
ik sta zeven doodsangsten uit
jij misschien wel zeventig

de volgende dag zitten we in de trein
het weer is mooi en bij elke halte overwegen we
om uit te stappen, tot we thuis zijn
