---
title: "winter"
date: 2010-05-16 18:38:10
slug: "winter"
draft: false
original_id: 46
type: "poem"
---

ik wil naar je kijken. naar al
die alledaagse dingen, de
wortels die je schilt, de uien
die je snijdt, wat je doet in huis,
hoe je werkt

ik wil zien hoe je huilt. hoe je
je verschuilt omdat jij jou niet
mooi vindt, alles moeilijk is, de
koorts in je lichaam zit

ik wil naar je kijken als je
straalt, hoe je weggaat en weet dat
je mooi bent. aan je lippen wil
ik zien wat je vertelt, de dromen
in je ogen

ik wil naar je kijken als je
klaarkomt. het zweet op je voorhoofd
wil ik zien, je blik, de kramp in
je lijf terwijl je baart

ik wil naar je kijken zonder
te weten wat ik zie, zonder
te hoeven zien, omdat je jou
bent, lief bent, mooi bent
