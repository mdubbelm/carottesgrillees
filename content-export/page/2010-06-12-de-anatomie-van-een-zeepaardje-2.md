---
title: "de anatomie van een zeepaardje 2"
date: 2010-06-12 06:46:34
slug: "de-anatomie-van-een-zeepaardje-2"
draft: false
original_id: 87
type: "poem"
---

in je hand houd je
een zeepaardje, met je vinger wijs je
waar het hart zit, zo klein
zo breekbaar dat de straat
zich tegen ons keert

je stem breekt, je begrijpt het niet
ook mij zijn de regels vreemd. je ogen
vertellen verder: dit zijn
de kieuwen, want eigenlijk
is het ook maar een vis
en dit is, lachen je ogen,
het zeepaardenaarsje

in een ogenblik valt de straat om
zo klein, zo breekbaar
spreek je
