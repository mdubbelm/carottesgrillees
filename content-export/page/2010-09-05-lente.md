---
title: "lente"
date: 2010-09-05 17:16:46
slug: "lente"
draft: false
original_id: 100
type: "poem"
---

niet zoveel gedroomd vannacht. wel
keek ik in gesloten ogen,
zag de haartjes trillen boven
haar lip, dacht aan alle dromen
die ze me â€™s middags had verteld

niet zoveel gezien vandaag. was
te dromerig misschien, misschien
volkomen van de wereld die
zo ver weg leek en zeker niet
begon bij ons, hier in het gras

niet zoveel gedroomd vannacht. lag
wakker van het leven dat ik
rustig ademend naast me wist,
van dromen die ik heb gemist
en terugvond op een lentedag
