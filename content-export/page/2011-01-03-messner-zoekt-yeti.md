---
title: "messner zoekt yeti"
date: 2011-01-03 19:39:06
slug: "messner-zoekt-yeti"
draft: false
original_id: 172
type: "poem"
---

![](/images/messner%201.jpg)

**Messner verlaat zijn dorp**

Hoewel zijn mantel in het ochtendgloren
verkeerd werd opgevat als zou hij vertrekken,
besloot hij zijn schoenen aan te doen en te gaan.
En nadat hij negen mijlen had gelopen, gaf hij richting
aan de reis en toog naar Nepal waar hij een man trof

die hem een schedel toonde die niet van een mens kon zijn
en hij werd bevangen door de idee
deze soort te zoeken.

Zo verliet Messner in de zomerdageraad zijn dorp

![](/images/messner%202.jpg)

***

In plaats van in de winkelstraat te wachten
tot zijn gedachten de gedachten 
van een ander mens ontmoeten,
zoekt, groot geworden in tegenstellingen,
Messner de yeti.

Wat ongekleed gaat moet wel behaard zijn
of ten minste van dikke huid voorzien

![](/images/messner%203.jpg)

***

Ik heb de zomerdageraad omhelsd
en zij liet mij weer gaan

***

In de schaduw van jouw berg
staan bergen en

in de schaduw van die bergen
staan opnieuw bergen en

in de schaduw van die bergen
staat mijn berg en

in de schaduw van mijn berg
kabbelt het water door het groen

***

Op deze hoogte wordt de wind
niet meer aangewakkerd door 
de vleugelslag van gieren,
op deze hoogte laat de pen
het blad onbeschreven

***

“Soms ga je gewoon te ver,
sta je wel stil bij wat je doet?”

***

Vannacht ben ik het huis ingegaan,
dat staat langs al mijn wegen,
ik was er nooit geweest.

In de huiskamer zaten
al mijn vrienden rond de tafel,
het waren er niet veel.

Zonder hen te groeten liep ik door
en vond probleemloos het toilet,
ik kende er de weg.

Vannacht ben ik het huis ingegaan,
dat staat langs al mijn wegen en
ik heb mij er ontlast.

Vannacht ben ik het huis ingegaan,
dat staat langs al mijn wegen,
ik was er nooit geweest

***

**(in minvoud)
**
Wanneer ik met eenvoudige vingers
de woorden tel die zijn overgebleven.
Wanneer ik zoveel geleerd heb
dat ik er niets meer van vind

***

Is acht een goed getal om mee te beginnen
of minacht ik liever en begin ik met niets?

Of kies ik voor het midden
en laat ik de einder halfweg?

***

Je ogen wandelden niet meer en het licht
stond stil, een ochtend en een avond lang.
Wat je zag bleef voor mij verborgen,
als verstopt in Tibetaans gezang.
Ik zag niets meer, onze lichamen zakten
zwaarlijvig weg in de sneeuw.

In de sneeuw hoorden we 
gesprekken uit de andere wereld:
*'and mercy no more could be
if all were as happy as we*.'

Dans op je tenen,
regen in je hart,
regen in de stad,
vergeten je benen,
vergeten je jas

***

 En in de eerste week van april
zagen we een licht aan de hemel,
een licht dat zich snel naar ons toe bewoog
en zich vervolgens de berg in boorde.

Niet ver van ons kamp vonden we
de geblakerde metalen resten
van een voorwerp en we lazen
'*we’d rather leave and fly for the moon
than say the right words too soon*'
en we begrepen dat we de resten
van een Amerikaans ruimtevoertuig 
hadden gevonden

***

**Dertien**

De dag die daarop volgde zei Messner
dat je wanneer je dichter bij huis zoekt
sneller iets vindt en we keerden terug 
naar het kamp

***

**Messner vindt yeti**

De maan is van de hemelkaart geveegd
als Messner het avondkamp verlaat
en in de sneeuw zakt tot zijn liezen.

Terwijl twee handen sneeuw 
langzaam geel kleuren denkt hij
één woord maakt nog geen taal

en twee handen van staal
grijpen hem en dragen hem terug
naar zijn tent, waar zijn moeder een lied zingt
en hij danst in de armen van zijn bruid

![](/images/messner%204%20-%20b.jpg)

*** 

En in de laatste tent
zoek ik naar lucht en vind ik
de achterdeurman

***

Na dertien jaar zoeken keerde Messner
terug naar huis in dezelfde mantel, 
op dezelfde schoenen, ik bleef achter 
en bekwaamde mij in Tibetaans gezang…

![](/images/messner%205.jpg)
