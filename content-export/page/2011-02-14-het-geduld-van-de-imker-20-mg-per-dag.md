---
title: "het geduld van de imker (20 mg per dag)"
date: 2011-02-14 17:52:21
slug: "het-geduld-van-de-imker-20-mg-per-dag"
draft: false
original_id: 187
type: "poem"
---

Vannacht heeft
het licht op de boeg louter
bijvangst in mijn netten gelokt

lees de bijsluiter zorgvuldig door:
bij dwangstoornis, bij dwang-
handelingen en gedachten

als u allergisch bent
als u hartproblemen heeft
als u bepaalde suikers niet verdraagt

ondermaats of smakeloos
het leven nog in de vissenogen
aan mijn voeten in het zand

ay, waar zijn mijn
geschubde vrienden
met kieuw en vin

ik was de onschuld
van mijn handen met was
mijn onschuld is immuun

immuun voor de bijwerkingen
van destructie, de bijwerkingen
van pijn

dit is geen lamp, dit is
de lantaarn van mijn
dwangarbeid

de dokter in me zegt doen
de gek in me leest 
en zet vannacht

zijn netten uit
in zijn kleine
bijrol
